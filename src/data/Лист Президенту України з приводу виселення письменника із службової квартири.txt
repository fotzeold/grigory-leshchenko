Лист Президенту України з приводу виселення письменника із службової квартири       

Президенту України
Порошенку Петру Олексійовичу
01220  м. Київ, вул. Банкова, 11

Лещенко Галина Петрівна,
Лещенко Григорій Іванович
04053, м. Київ,
вул. Вознесенський узвіз, 20, кв.1
Засіб зв’язку: 096 424 38 20

ВІДКРИТИЙ ЛИСТ
Президенту України  Петру Порошенку
                    
Вельмишановний Петро Олексійович!

    Я, донька депортованих, пенсіонерка, заради квартири в столиці 30-й рік працюю двірником, вже вдруге звертаюся до Вас, як Гаранта Конституції, яка дає нам право на житло,  з проханням захистити мене від виселення з службової квартири ректором Національної академії образотворчого мистецтва і архітектури паном Чебикіним А.В.
   Після другої світової війни сталінський режим примусово виселив моїх батьків з території Польщі. Силоміць посадили на одну підводу п’ять сімей і погнали з дому.  Голих, босих, майже без ніяких речей,  бо велика родина мала шість  дітей, двом з яких не виповнилося тоді ще й трьох років,  дочку - інваліда та ще двох немовлят. Усі рідні матері та батька були виселені разом з ними. На підводах сиділи тільки діти, а  старші усю дорогу мусили  іти  пішки…
   Нині  мене,  вже пенсійного віку, за те, що не шкодувала свого здоров’я, щоб мати хоч якусь квартиру в столиці,  теж виселяє пан Чебикін. Андрій Володимирович, певне, теж був комуністом, бо  ще з комуністичних часів очолює заклад, який крім виховання прекрасних талановитих художників та скульпторів, які і донині прославляють Україну, в першу чергу був потрібен комуністичній партії як постачальник штампувальників портретів та пам’ятників Леніна  та інших катів нашого народу і красивого написання комуністичних гасел, різної брехливої абракадабри, яку тоді називали наочною агітацією. То що історія повторюється? Тодішні комуністи депортували моїх батьків, а тепер  мене,  доньку депортованих, виганяє з єдиної хати, яку  маю, колишній комуніст?
    Влада може зупинити цей жах, який відбувається зі мною та моїм чоловіком?
    Чим було примусове виселення моїх батьків?  Етнічною чисткою нас, українців? Геноцидом? Знищенням? 
    А як Ви можете  назвати дії ректора щодо нинішнього виселення нас, стареньких,  з єдиного житла, яке маємо?
    Може вже досить моїй родині примусових виселень?
    До мене з чоловіком у службову квартиру академія приводить різних перевіряючих.   Одна з членів такої комісії  все допитувалася в нас:  куди академія має селити молодих двірників, коли ми через старість та немічність не зможемо далі працювати?
    У відповідь ми не витримали і запропонували  члену цієї комісії з перевірки службової квартири, в якій мешкаємо,  та академії, яка їх постійно до нас приводить,  дочекатися нашої смерті. 
    А, коли  академії, як колись комуністичному режиму щодо моєї родини,  вже ж так не терпиться  вигнати нас з хати, то теж хай посадить  мене  з чоловіком на воза, як комуністи колись моїх  батьків!   Але вже краще хай відразу  відвезуть нас на кладовище, як у ті страшні часи, коли  чимало стареньких депортованих після примусового виселення просто померли в дорозі!
     8 листопада 2018 року Верховна Рада України ухвалила Постанову «Про відзначення на державному рівні 75-х роковин початку депортації українців із Польщі у 1944—1951 роках». Парламент рекомендує Президенту „ оголосити в Україні 2019 рік роком пам'яті депортованих українців“ із цих територій у 1944—1951 рр. Кабінету міністрів  Рада рекомендує забезпечити відзначення у 2019 році на державному рівні 75-х роковин початку депортації  українців.
   Ніяк не можу відігнати від себе думку, що все це наше нинішнє виселення якимось чимось нагадує те, як колись депортувати моїх батьків, які все життя трудилися, не покладаючи рук, а поїхали в ту дорогу жебраками, хоча мали власний великий будинок, стодоли,  добре господарство та багато землі та лісу!
  Навіщо і кому потрібні моє виселення і виселення моїх батьків?..
    Ми з чоловіком  ще за радянських часів  за клопотаннями того ж ректора  Чебикіна А.В. були поселені та прописані у цю службову  квартиру.  Сподіваємося, що своєю добросовісною тяжкою фізичною працею в академії протягом трьох десятиліть заслужили,  якщо не на те, щоб отримати цю службову квартиру у власність, то, хоча б на те, щоб  нам дали спокійно продовжувати трудитися та дожити віку в цій квартирі, заради якої і працювали чорноробами половину свого життя, хоч маємо вищу та середню спеціальну освіту.
   Але тільки почала збирати документи, щоб отримувати пенсію, ректор підняв питання про  наше виселення. Ми з чоловіком поважаємо  Андрія Володимировича  за прекрасну творчість, вміле навчання та виховання  митців, гідний внесок у розвиток духовності нашого народу, але висловлюємо протест проти його дій щодо нашого права на житло і благаємо владу захистити нас від виселення.
    Як нам здається, пан ректор застосовує до мене з чоловіком одну з поширених на Україні схем по відніманню у громадян житла, коли мешканцям службових квартир чи кімнат у гуртожитках  несподівано заявляють: мовляв,  під час нескінченних змін власників будинків, де вони проживають,   документи на їхнє житло дивним чином зникли і відшукати їх неможливо, бо необхідні папери були написані ще бозна коли за радянських часів, а отже нині люди  проживають у нежитлових приміщеннях і їм потрібно виселятися. По закону всі документи на службове житло мають знаходити в адміністрації і багато керівників цим намагаються скористатися, щоб сказати, що документи втрачені і замість того, щоб їх без проблем виготовити по новому, намагаються виселити мешканців з такого житла. Саме так, як нам видається, хоче вчинити з нами і шановний ректор, який через 27 років після того, як поселив нас сюди несподівано почав стверджувати, що ми начебто проживаємо в аудиторії .
  До нас у цій квартирі теж проживали та були прописані двірники академії, яким за клопотаннями Андрія Володимировича була надана окрема квартира у власність. Коли наші попередники ще за часів СРСР пропрацювали та прожили лише 10 років, то через тяжку працю не захотіли трудитися тут далі, і почала вимагати від пана Чебикіна, щоб  передав їм цю квартиру у власність і, як самі нам розповідали,  навіть писали скарги  на ректора до Москви,  в газету «Труд»,  після чого Андрій Володимирович  почав сприяти їм в отриманні житла. Ми ж пропрацювали у три рази  більше за своїх попередників і багато хто говорить, що трудимося краще за них, але чомусь ректор  хоче нас на старості переселити до студентського гуртожитку.
      До початку вимог про наше виселення, пан Чебикін за власним підписом з печаткою академії  та адміністрація без ніяких проблем надали нам купу довідок про те, що ми проживаємо у службовій квартирі. І от раптом в один день усе змінилося на протилежне!
    Що відбувається?
    Коли мене з чоловіком та дітьми прописували до службової квартири, то академія надала до паспортного столу документи на цю квартиру. Тоді  ректор у клопотаннях  до паспортного столу, які маємо і досі,  писав: «працюють двірниками Академії і мешкають у службовій квартирі». А тепер, коли стали старими і комусь, як нам видається,  захотілося замість нас жити в цій квартирі, той же самий ректор вже пише протилежне: «зазначене приміщення не зареєстроване власником у встановленому законодавством порядку як житлове та, відповідно, таким не вважається».
   Якого власника має на увазі ректор? Адже за час нашого проживання змінилося декілька власників будинку і в угодах оренди з  жодним з них ректор не вказав, що в будинку проживають і прописані двірники з дітьми. Чи дійсні ці угоди?
   Ми  прохали академію все ж якось вирішити питання  щодо отримання нами власного житла. Академія запропонувала нам стати на чергу на житло в районній раді, але там відмовилися приймати в нас документи,  послалися на те, що вже маємо квартиру  і всі питання стосовно житла маємо  вирішувати з ректором.
  Адміністрація запевняє, що  виселяти нас академію примушує міська влада. Я записалася на прийом до заступника мера, де мене запевнили, що мерія не надавала академії ніяких вказівок чи рекомендацій щодо нашого виселення. Там тільки похитали головою і сказали: ця проблема вирішується дуже просто:  ректору потрібно тільки написати відповідні клопотання, щоб по – новому надати статус службової квартири і виготовити документацію, а те, що будинок оголошено спадщиною України, не може бути перешкодою, багато житлових будинків мають такий статус. Будь – якому приміщенню, яке відповідає необхідним  нормам, можна надати статус службової квартири та виготовити необхідну документацію.
   Ми написали кілька листів до ректора з проханням подати  таке  клопотання,  зміст якого я з найнятим мною юристом обговорила на прийомі в  замісника голови держміськадміністрації, але пан ректор не звертає на мої прохання ніякої уваги.  Коли були знищені, приховані  чи загублені папери на службову квартиру, де  мешкаю разом з чоловіком, то абсолютно немає ніяких проблем по – новому виготовити документи на цю квартиру. Владі міста лише потрібне відповідне  клопотання ректора, яке для нього  за наш кошт і написав найнятий нами юрист,  і яке ми вже кількома листами просимо підписати Андрія Володимировича, котрий написав  клопотання,  але зовсім іншого змісту.
   На пропозицію ректору сісти втрьох та все обговорити,  після наших благань пожаліти нас і закликів до його милосердя  пан Чебикін посилає нас (здогадайтеся самі куди!),  а,  коли ми з транспарантами вийшли на акцію протесту, то сказав, що йому телефонували співробітники Служби Безпеки України, які приїдуть за  нами і відвезуть нас у невідомому напрямку, про що ми написали у скарзі на ректора до міністерства культури та запиті до СБУ.
   На нас постійно здійснюється тиск з метою нашого виселення.
   Так, наприклад, від нас вимагали, щоб ми терміново за якихось півгодини підписали типовий договір  оренди  на квартиру,  в якій проживаємо  і  прописані, напевне, для того,  щоб потім  нас виселити через суд на підставі закінчення строку дії цієї угоди. Такі договори  укладено з художньою крамницею та їдальнею, які орендують приміщення  в будинку, де знаходиться і квартира, в якій мешкаємо. Але ж ми не орендатори, а їхні працівники, яких керівництво академії повинне захищати, а не примушувати на старості писати купу листів у всі можливі інстанції!
   Потім запевняли, що через наше проживання академія не може укласти договір оренди на цей будинок і натякали, що ми, як порядні люди і справжні патріоти академії, повинні якнайшвидше переселитися до студентського гуртожитку . Тож нам довелося платити за адвокатський запит, щоб дізнатися, що це неправда.
   Навіть розповідали, що за добросовісну працю без жодного нарікання протягом майже 30 років,  нам вирішено нарешті на чверть підвищити мінімальну зарплатню, але, начебто, не знають як правильно написати такі клопотання і просили нас підписати чисті аркуші паперу. Ми оце вже другий рік питаємо у керівників, а де ж наша обіцяна надбавка?  Бо все життя працюємо за мінімальну зарплатню і без преміальних.
    А коли мій чоловік проводив акцію протесту проти виселення, то мене, вже пенсійного віку, примусили в 30-градусну серпневу спеку цілий день  до 18 години працювати на подвір’ї, хоч територія і без того була чиста, бо ми починаємо роботу не пізніше 5-ої години ранку. Після чого мусила проходити місячний  курс лікування під крапельницями. 
   Усі три останні роки академія активно намагається залучити до нашого виселення владу столиці. Зокрема, після того, як ми повідомили академію, що збираємося робити ремонт та попросити відповідне обладнання для його проведення,  то академія, як нам здається, з  метою здійснення на нас тиску та залякування,  привела перевірити  нашу квартиру  спеціальну  комісію з Центру охорони пам’яток. Що провідним спеціалістам Центру про нас наговорили  ми не знаємо, але науковці  були шоковані, коли ми показали їм довідки та клопотання, в яких ректор пише про нашу квартиру, як про службову, та постійні реєстрації  в паспортах! Під час ремонту ми усунули всі недоліки, на які нам вказали члени комісії. У нас у квартирі ніщо не валиться і ми  не шкодимо пам’ятку  архітектури. Навіщо  до нас академія  приводить науковців? Порівняно з багатьма приміщеннями академії квартира у нас знаходиться в ідеальному стані! Але перевіряючих адміністрація веде чомусь до нас. 
   Андрій Володимирович теж  щиро та відверто нам заявляє, що у нас немає ніяких шансів залишитися в службовій квартирі, натякаючи, що все вже заздалегідь вирішено щодо нас, а також  на свої дружні відносити з можновладцями, котрі вирішують  долі таких простих трудівників, як ми з чоловіком.
    А дійсно, як Ви думаєте, що можу я, простий двірник, який все життя отримує мінімальну зарплату та без заощаджень, зробити такого, щоб захистити себе  від  академіка, керівника двох академій, власника багатьох високих урядових  відзнак, авторитетного діяча культури, який має підтримку у високих кабінетах? 
   Чому на старості  маю писати нескінченні листи, витрачати гроші на юристів, добиватися давно заробленого своєю добросовісною працею?
    Чим заслужили таке відношення на старості?
    Дивно і прикро…
   Нині пан ректор крім згаданого нами Центру охорони пам’яток активно шукає підтримки в боротьбі за  виселення бідних двірників  ще у двох могутніх установ столиці: Київської міської державної адміністрації  та  Департаменту комунальної власності м. Києва. 
   Проти кожного виснаженого тяжкою фізичною працею та без копійки за душею двірника ректор хоче виставити, не враховуючи юристів,  по дві державні установи, включно з академією, три з яких вирішують та мають чи не вирішальний вплив на усі питання життя в Києві. Як ви думаєте, коли ректор, котрий, доки ми підмітали та кидали сніг, встановив величезні зв’язки у владі та чи не єдиний серед усіх керівників вищих навчальних закладів столиці зумів завдяки своїм професійним якостям заслужено протриматися на своїй посаді так довго,  перетягне на свій бік усі  ці  три впливові організації, скільки шансів не опинитися на вулиці залишається у нещасних бабусі та дідуся? 
  Три могутні установи Києва - міськдержадміністрація, департамент комунальної власності та Центр по охороні пам’яток, які академія збирається виставити проти нас на суді,   - стали власником будинку академії, коли ми прожили в ньому вже більше 20 років. Ми пишемо до них нескінченні листи з благаннями  врятувати нас від виселення та розібратися в ситуації, але вони у відповідях ведуть мову тільки з часу,  коли ми вже більше двох десятків років проживали в цій квартирі, а вони тільки стали власниками, і відправляють до ректора. 
    Влада міста всі ці роки прекрасно знала  про службову квартиру в будинку академії і прописаних двірників, бо перед передачею будинку в 2012 році  цим трьом установам  у власність ми в  2000 році  зверталися до районної ради з проханням поставити нас на квартирний облік, а  2011 року писали до міської та районної влади з проханням надати нам копії документів на квартиру, в якій проживаємо, але нас відправляли до ректора.  Зокрема, районна державна адміністрація, яка тоді була власником цього будинку, письмово відповіла, що при  реорганізації  «журнали обліку службового житла не передавалися»  і теж порадили звертатися до ректора.
    На нашу думку, при укладенні академією угод оренди з цими установами   паном ректором свідомо було приховано факт існування в будівлі академії  службової квартири та проживання прописаних  тут двірників з дітьми. Тож чи дійсні ці угоди?
   Чи існує змова усіх чотирьох державних організацій проти нас, двох нещасних старих людей, якою  нас лякають співробітники академії ?
     Ректор не розуміє наше становище! У пана Чебикіна є де жити і за що! Коли нам не вірите, то почитайте його податкову декларацію в Інтернеті, яка дійсно вражає! Ми дуже раді за нього, бо все заробив чесною працею та чудовою творчістю!
   А от нам взагалі абсолютно нічого писати в податкову декларацію!   У  нас немає не те що іншого житла, а навіть копійки за душею, бо половину свого життя та всі сили віддаємо академії, спочатку щоб вивчити своїх дітей, а нині, щоб  хоч мати кусок хліба та якусь квартиру на старості!
   І готові й надалі доглядати за подвір’ям академії, що й продовжуємо добросовісно робити!
   Перед тим, як нас прийняти на роботу академія майже рік не могла знайти двірників, бо ніхто не хотів прибирати таку величезну територію за мінімальну зарплату без житла. Академія має третю  ставку двірника та ставку садівника, які всі ці роки отримували не я з чоловіком, а невідомо хто, але  всю роботу за них на подвір’ї   виконували  саме ми. Ще при поселенні  нас з дітьми у службову квартиру адміністрація запропонувала нам безкоштовно виконувати всі роботи згідно цих  двох ставок, щоб  ми компенсували ВУЗу  спожиті комунальні послуги, які  отримуємо від академії безкоштовно. У нас не було вибору, тому і  дотримувалися цієї угоди. Але ми з першого дня проживання згодні були платити комунальні платежі, бо раніше вони були невеликими,  а нині ми матимемо право на субсидію.  Ректор запитує  чи можемо оплатити академії комунальні послуги з першого дня проживання в службовій квартирі? Ми згодні, але живемо від зарплати до зарплати і не маємо заощаджень. Але можемо взяти гроші  з тих коштів, якими  академія може оплатити нам роботи, які 30-й рік  безкоштовно виконуємо  за садівника та третього двірника, ставка якого передбачена штатним розписом академії!
   Протягом усіх цих майже 30 років ми ні на один  день  не залишали без догляду подвір’я академії, бо жодного  разу,  відколи працюємо двірниками,  академія на час нашої відпустки не погоджувалася хоч тимчасово когось прийняти на роботу двірниками, доки ми перебуватимемо на відпочинку. Тож ми змушені були  продовжувати працювати, навіть перебуваючи у відпустках. Ось і зараз у нас десь близько 15 невикористаних відпусток. Нам немає ніякого смислу іти в відпустку, коли все одно  мусимо доглядати за подвір’ям академії.  У Києві є ще такі двірники, які беруть  відпустку, але продовжують   працювати? Переконана днем з вогнем таких, як ми, не знайти!
   Не можемо залишити без догляду територію академії і на вихідні. Як пам’ятка архітектури,  академія внесена до багатьох туристичних маршрутів, тож на свята, у суботу та неділю  тут можна побачити туристів з України та закордону. На території академії встановлено пам’ятник  Кобзареві та ще багато пам’ятників, які ми доглядаємо і  до яких часто  приходять люди. У неділю в двох церквах біля академії відбуваються богослужіння. Люди після зустрічей  у Божому храмі гуляють на подвір’ї академії та на час церковної служби ставлять авто біля подвір’я ВУЗу. Тож має бути ідеальний порядок!  Мешканцям  довколишніх житлових будинків  ніде  гуляти з дітьми та собаками, крім як на території академії. Тож тільки хоч трішечки стає тепліше,  у нас тут крім студентів та співробітників академії повно мам та бабусь з колясками, місцевих жителів, працівників довколишніх організацій та установ і за багатьма потрібно прибирати.
   Сюди,  особливо в теплу пору року, на вихідні, як і в робочі дні,  приходить багато відпочиваючих. Тут у нас справжній  парк і рай! А скільки зелені! Тільки осінню ми прибираємо більше 100 кубів опалого листя. Кількість дерев та кущів майже така сама, як і в столичному парку імені Шевченка, площа якого не набагато більша за територію, яку нам доводиться  доглядати, але  міський парк прибирає ціла бригада двірників з технікою. А в академії ми, старі двірники, замість тракторів!
    Особливо тяжко працюємо взимку. У нас завжди розчищено дорогу довкола корпусу та автостоянка на подвір’ї  академії  для легковиків  кількох   десятків співробітники академії. Гаражі службових авто розміщені в найвіддаленішій частині  території академії і після снігопаду потрібно якнайшвидше  розчистити дорогу для виїзду. 
    Коли випадає сніг,  ми виходимо працювати з четвертої ранку, бо вже з п’ятої годину прибиральниці академії починають приходити на роботу. Сніг не дивиться, коли падати,  у робочі дні чи на вихідні. Поруч лікарня вчених, до якої по тротуару повз академію  ходить багато людей.  У неділю також потрібно розчищати сніг для автомобілів, на яких приїздять до церкви.
  Доки були молодшими, то розчищали кілька сотень  метрів дороги для виїзду вручну лопатами. Потім зметикували, і тепер коли випадає сніг, мій чоловік часом  з четвертої години ранку бігає по Львівській площі  і намагається  вмовити трактористів та водіїв снігоприбиральної техніки розчистити дорогу та автостоянки на території і довкола академії. Трактористи та водії часто відмовляються, а академія так ні разу і не заключила  якусь угоду  з власником снігоприбиральної техніки, як це зробила лікарня, що знаходиться поруч, і туди, коли випадає сніг,  заїздить трактор з місцевого комунального підприємства. Усю техніку, яку кожної зими доводиться викликати після снігопадів, ми оплачує виключно за гроші з своєї мінімальної зарплати. Також за свій кошт усі ці роки,  коли потрібно, купуємо сіль та пісок для посипання тротуарів та доріжок, інструмент та спецодяг і навіть мітли.
   Усі вже звикли, що цілий рік у нас тут все розчищено і прибрано! 
    Хіба я не заробила своє право на житло в обмін на здоров’я?
  Ми з чоловіком стояли на Майданах. Під час Майдану у нас в службовій квартирі проживало 18 учасників протестів з Тернопільської та Івано – Франківської областей. А тепер ми самі стоїмо біля воріт академії з акціями протесту проти нашого виселення і благаємо небайдужих громадян поставити підписи під нашими покликами про допомогу до керівників держави та міста, а адміністрація про три рази викликає поліцію, щоб відігнати нас від академії та не сприймає наші протести  всерйоз і тільки знущається, пропонуючи  нам проводити  акції протесту в проваллі поблизу.
   Дуже прошу Вас, коли у Вас немає часу  розібратися чи  захистити мене від виселення, то хоча б написати пару слів про те, що Ви особисто думаєте про дії пана ректора щодо позбавлення нас житла, за яке ми надриваємося 30-й рік, працюючи двірниками!
   Хоч хтось із влади в Україні може заступитися за нещасних старих двірників,  майже жебраків, які  половину свого життя віддали тяжкій фізичній роботі  у державному закладі, а на старості, як вдячність за 30-річну сумлінну працю, постійно вже третій рік отримують від авторитетного заслуженого та шанованого всіма державного службовця  вимоги виселитися з службової квартири, заради якої і працювали двірниками? 
  Хтось може вплинути на Андрія Володимировича, щоб він дав нам спокій, щоб ми більше тратили сил на дітей та внуків, на академію, а не на переживання та лікування?
  Доки усе це терпіти з боку шановного пана ректора та його команди? 
   Невже і цей крик моєї душі та благання про допомогу до Вас нічим мені не зарадить?
    Уклінно просимо Вас  вплинути на нашого шановного ректора, щоб не виселяв нас! Попросіть, щоб  Андрій Володимирович не паплюжити своє ім’я, виселяючи сумлінних старих двірників.
  Просимо Вас хоч цього разу надати нам особисту відповідь на наш крик душі! Будь ласка, дайте свою оцінку того, що з нами відбувається.
   Благаємо Вас відгукнутися на наше горе, яке замість вдячності за сумлінну працю отримуємо  на старості від пана Чебикіна!
   Минулого разу я написала про свою проблему тільки на кількох листках і розповіла лише про правовий бік ситуації, тож цього разу, прошу вибачення за те, що намагалася краще та детальніше розповісти про своє горе. Але ми в такому становищі, що готові написати хоч цілу книжку про нашу біду, аби тільки нас не виселяли та дали нам спокій!
  У сім’ї всяке буває…
  Трапляється, б’ють горщики…
   Але навіщо відразу  виганяти з хати, коли є способи  без ніяких проблем вирішити  наше питання…

З повагою та надією 
  
12 лютого 2019 року

Лещенко Г.П.
Лещенко Г.І.